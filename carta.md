Benvolgut/da docent:

La gestió dels drets de propietat intel·lectual ha trobat nous desafiaments amb
l'extensió de l'ús de plataformes d'aprenentatge com ara les aules virtuals. És
habitual posar a disposició dels estudiants a l'Aula Virtual recursos que
faciliten el procés d'ensenyament-aprenentatge. Aquesta pràctica ha de ser
compatible amb el respecte als drets dels autors, tant morals com patrimonials.
El *Reial decret legislatiu 1/1996, de 12 d'abril, pel qual s'aprova el Text
refós de la Llei de propietat intel·lectual, que regula, aclareix i harmonitza
les disposicions legals vigents sobre la matèria* (**TRLPI**), disponible en
https://www.boe.es/buscar/act.php?id=BOE-A-1996-8930, determina el drets i
obligacions a l'hora de fer ús d'obres protegides.

Fa uns anys, les entitats de gestió van perseguir activament els usos contraris
a la llei d'obres protegides en aules virtuals universitàries. Podem recordar
alguns titulars de premsa, com ara

- ["La UB es multada por violar los derechos de autor en su campus
virtual"](https://elpais.com/ccaa/2013/09/04/catalunya/1378301138_732819.html) (El País, 2013/09/04)

- ["La UAB deberá abonar 3 millones euros por vulnerar derechos de propiedad
intelectual"](http://www.elperiodico.com/es/sociedad/20141104/la-uab-debera-abonar-3-millones-euros-por-vulnerar-derechos-de-propiedad-intelectual-3660394) (El Periódico, 2014/11/04)

Des de 2016, el sistema universitari espanyol està fent un gran esforç per tal
d'ajustar les seues pràctiques al TRLPI. Un pas important ha estat la signatura
d'un conveni entre la Conferència de Rectors de les Universitats Espanyoles
(CRUE) i les gestores de drets d'autor CEDRO i VEGAP. El conveni permet fer ús
de fragments d'obres impreses (capítols del llibre, articles de revista o fins
a un 10% del total d'una obra) atorgant a l'autor una remuneració equitativa a
través d'aquestes entitats de gestió. Per a fer efectiu aquest dret dels autors
i garantir que la remuneració equitativa es distribueix correctament cal que es
registren l'ús que fem de les seues creacions allí on aquest es produeix: les
aules virtuals.

L'UJI s'ha oferit a la CRUE per a facilitar el desenvolupament d'una eina
informàtica que puga ser utilitzada per qualsevol universitat i que permeta fer
aquest seguiment. Es tracta d'un **mòdul de gestió de drets de propietat
intel·lectual** per a la plataforma Moodle, què és la que fem servir a la
nostra Aula Virtual, i altres eines relacionades. El mòdul entrarà en
funcionament a l'UJI el dia **30 de gener de 2018**. El seu ús al llarg
d'aquest semestre permetrà recollir valuosa informació estadística sobre la
utilització real d'obres protegides en una universitat generalista com la
nostra. Aquesta informació és imprescindible per a poder plantejar la
negociació del proper conveni CRUE-CEDRO/VEGAP sobre la base de dades reals, i
no d'especulacions.

Cal assenyalar que l'eina informàtica s'ha desenvolupat seguint un model de
codi obert i programari lliure. Qualsevol universitat podrà descarregar el
mòdul i fer-lo servir a la seua aula virtual si fa ús de Moodle. Aquelles
universitats que fan servir altres plataformes disposaran d'un model en
funcionament per a definir més ràpidament el seu propi desenvolupament.

S'ha procurat que l'eina interferisca el menys possible amb el dia a dia de
l'activitat docent. No obstant això, cal fer una tasca de classificació dels
documents que es pugen a l'Aula Virtual que, per la seua naturalesa, podrien
correspondre a (fragments d')obres impreses o susceptibles de ser-ho. Us
preguem i agraïm la vostra col·laboració, que ajudarà a prestar un valuós
servei al sistema universitari espanyol.

Aquest correu s'acompanya d'una guia on s'apunten les **nocions bàsiques de
propietat intel·lectual** relatives a l'ús d'obres o fragments d'obres impreses
a l'Aula Virtual. A més, s'inclou un breu **manual d'ús de la nova
funcionalitat de l'Aula Virtual** que s'activarà el dia 30 de gener. Podeu
obtenir més informació sobre propietat intel·lectual, drets d'autor i
llicències en la pàgina web
http://www.uji.es/serveis/cd/bib/serveis/investigacio/pi/. Sóm conscients de la
conveniència de donar formació al professorat sobre aquestes qüestions i ja
s'estan preparant accions formatives específiques.

Vull agrair la plena col·laboració de la Biblioteca, del CENT, de l'USE i de la
Unitat d'Anàlisi i Desenvolupament TI de l'UJI. Tots ells han fet possible que,
en un temps rècord, disposem d'una nova eina que ajudarà a assegurar un ús
correcte de les obres protegides i a definir un marc que elimina riscos per a
la nostra Universitat i per al conjunt del sistema universitari espanyol.

Cordialment,



Andrés Marzal
Gerent de la Universitat Jaume I

PS: L'Aula Virtual experimentarà una aturada entre les 7:30 i les 8:00 h del
dia 30 de gener per a activar la nova funcionalitat. Disculpeu les molèsties.